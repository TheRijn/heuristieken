# Programmeertheorie<br><small>a.k.a. Heuristieken</small>

## Studiewijzer, winter 2022

Deze cursus is de afsluiting van de Minor Programmeren.
Na vele maanden ervaring opdoen met programmeren, met object-georiënteerd programmeren en met problem solving, komt hier alles samen.
Bij dit vak ga je jouw programmeervaardigheid inzetten om met AI-technieken een onoplosbaar probleem op te lossen.
Gaandeweg leer je over verschillende soorten problemen, wat de limitaties zijn van je computer en het belang van datastructuren.

## Docenten

Je docenten zijn Bas Terwijn en Wouter Vrielink.

## Contact

Tijdens het vak heb je contact met twee mentoren (TAs) die je gedurende het vak begeleiden. Je spreekt ze wekelijks tijdens ingeplande voortgangsgesprekken. Daarnaast is er iedere middag assistentie beschikbaar. Daarvoor kan je een vraag stellen via de assistentieknop op de website.

Het is belangrijk om zoveel mogelijk aanwezig te zijn. Zo kan je niet alleen met andere teams spreken en andersom, maar ook kan de assistentie je zo ongevraagd helpen. Contact en uitwisseling van ideeën is een belangrijk onderdeel van het vak!

Voor kleine vragen over de opzet van het vak of de regels kan je bij je mentoren terecht. Voor uitzonderingen of speciale gevallen moet je altijd contact opnemen met de docenten van het vak. Dat doe je via een mail naar help@mprog.nl.

## Voorkennis

Programmeren 1 en Programmeren 2, of Python for Data Processing en Data Processing and Representations, moet je helemaal gehaald hebben vóór je deze cursus start.
Eventuele alternatieven worden per geval beoordeeld door de docent.
Weet je het niet helemaal zeker, neem dan contact op via een mail naar help@mprog.nl.

## Verwachtingen

Om de cursus tot een goed einde te brengen, verwachten we dat je:

1. alle onderdelen van de cursus afrondt in samenwerking met twee andere teamleden,
1. dagelijks met je team bijeenkomt voor een korte standup
1. een case "oplost" met behulp van de in de cursus behandelde heuristische algoritmen,
1. zichtbaar met je teamgenoten samenwerkt aan de oplossingen via git,
1. de voortgang en inzichten uitlegt bij een tussentijdse presentatie,
1. advies inwint bij je assistent tijdens de tussentijdse voortgangsgesprekken,
1. regelmatig vragen stelt aan de assistenten en docenten,
1. een zorgvuldig opgebouwd eindproduct inlevert, en
1. een eindpresentatie geeft in de laatste week en andere eindpresentaties bijwoont.

## Cases

Voor deze editie van het vak kun je kiezen uit de volgende cases:

<!-- - [Amstelhaege](/cases/amstelhaege) -->
- [Chips & Circuits](/cases/chips-circuits)
- [Protein Pow(d)er](/cases/protein-pow-d-er)
- [RailNL](/cases/railnl)
- [Rush Hour](/cases/rush-hour)
- [SmartGrid](/cases/smartgrid)
- [Lectures & Lesroosters](/cases/lectures-en-lesroosters)
<!-- - [Space Freight](/cases/space-freight)\* -->

Je kiest samen met je team voor een case via [deze pagina](/milestones/case).

## Eindcijfer

Het project wordt beoordeeld op de presentatie en de code. Bij het beoordelen wordt op 3 verschillende onderdelen gelet:

* De kwaliteit van de _code en documentatie_ op GitHub. Dit gaat over decompositie, design en style. Hiervoor lever je per groep de (**public**) GitHub link in.
* De _eindpresentatie_ waar jullie verschillende algoritmen en hun resultaten voor jullie case vergelijken.
* Een individuele bijdrage van code aan het project, op basis van eigen commits in GitHub en aparte _technische beschrijving_ hiervan.

Om jullie hiermee goed op gang te helpen zijn tussentijdse milestones opgesteld:

- State space
- Representatie
- Baseline
- Eerste algoritme
- Tweede algoritme
- Experiment

Van ieder van deze milestones wordt verwacht dat je ze gedurende het project afrond. Verdere beschrijving van de milestones en een indicatie van wanneer ze afgerond moeten worden is te vinden in de weekplanning.

Je cijfer komt volgens de volgende schaal tot stand, waarbij voorgaande onderdelen altijd een voorwaarde zijn van een hoger cijfer:

6. 
    - Alle milestones zijn behaald.
    - Voldoende individueel aantoonbare bijdrage geleverd aan het project. 
    - Resultaten van meerdere experimenten worden gepresenteerd.
7. 
    - Significante individuele bijdrage geleverd, inclusief complete technische beschrijving. 
    - Codebase is voldoende gedocumenteerd.
8. 
    - De implementatie van meerdere overlappende projectonderdelen wordt gedeeld in één representatie. Dit gebeurt dmv import, niet door copy-paste en is goed gedocumenteerd. 
    - Een duidelijke inhoudelijke vergelijking van resultaten uit verschillende experimenten wordt gemaakt in de presentatie. 
9. 
    - Alle overlappende delen tussen projectonderdelen worden design-technisch goed gedeeld gerepresenteerd. 
    - De presentatie bevat een analyse van de verschillen tussen algoritmen en/of heuristieken, en het effect daarvan op de resultaten.
10. 
    - Bovenstaand, waarbij alle verschillende delen boven verwachting zijn uitgevoerd. 
    - Codebase en documentatie is van dusdanige kwaliteit dat het direct bruikbaar is voor anderen.

> Let op dat je alle milestones moet behalen, een eindpresentatie geeft, en een individuele bijdrage met een technische beschrijving om een voldoende te kunnen krijgen voor het vak.

#### Code

_Maak je programma’s bruikbaar en begrijpelijk voor de buitenwereld._

Gedurende het vak zal je als groep één GitHub repository gebruiken.
Deze repository moet tenminste je eindproduct, een README, een equivalent aan een requirements.txt, en je presentatie bevatten.
De link naar deze repository geef je aan het begin van het vak aan je TA.
Een voorbeeld van hoe je je GitHub repository op zou kunnen zetten vind je [hier](https://github.com/minprog/voorbeeld-repo).

Voor alle informatie, zie de [oplevering van het eindproduct](https://theorie.mprog.nl/milestones/deliverable).

#### Presentatie

_Laat zien wat je hebt geleerd._

Aan het einde van het vak presenteer je met je hele groepje over de case waar je aan gewerkt hebt.
Het is de bedoeling dat de presentatie alle milestones van het project tot één geheel brengt. Concreet moet de presentatie daarom bestaan uit een inleiding, uitleg over de oplossingsruimte, een beschrijving van gebruikte methoden, resultaten en de vergelijking hiervan, en tot slot een discussie.

Voor een uitgebreide uitleg zie TODO

#### Technische beschrijving

_Laat zien wat je hebt gedaan._

Tijdens het vak zal ieder individu in de groep een eigen onderdeel uit het project uitwerken. Het individuele deel bepaald deels je cijfer, en moet gedurende het project besproken worden met je mentoren. Na het behalen van de "baseline" milestone bespreekt ieder individu in de groep met de mentoren wat voor een onderdeel uit het project diegene gaat uitwerken. Dit kan bijvoorbeeld het uitwerken en programmeren van een visualisatie, een specifiek algoritme, een specifiek experiment, of een grote verbetering van de door de groep gebruikte probleemrepresentatie zijn. Hier maak je eerst een beschrijving van, die goedgekeurd moet worden door je mentoren.

Voor meer informatie over de technische beschrijving, zie TODO

## Kalender

In de tabel hieronder kan je zien wanneer de colleges zijn en de grote lijnen van de planning. Deze kan je ook terugvinden in de kantlijn op deze website. De hoorcolleges vind je ook in het rooster van het vak op [datanose.nl](https://datanose.nl/#course[98926]).

| ---- + ------------------------------------------ + -------------------------------------------------------------- |
| Week | | Onderdeel |
| ---: | ------------------------------------------ | -------------------------------------------------------------- |
| 1 | Interpretatie van de case | Maandag 15 uur: Openingscollege |
| | | Woensdag 15 uur: College over problemen |
| | | Vrijdag 15 uur: Live coding college |
| ---- + ------------------------------------------ + -------------------------------------------------------------- |
| 2 | Een baseline zetten | Dinsdag 9 uur: College over zoekalgoritmes |
| | | Woensdag 9 uur: College over optimalisatie-algoritmes |
| | | Vrijdag 15 uur: Live coding college |
| ---- + ------------------------------------------ + -------------------------------------------------------------- |
| 3 | Algoritmes & resultaten | Woensdag: Midterm presentaties |
| ---- + ------------------------------------------ + -------------------------------------------------------------- |
| 4 | Vergelijken & presenteren | Donderdag & Vrijdag: Eindpresentaties |
| ---- + ------------------------------------------ + -------------------------------------------------------------- |

## Regels voor samenwerken

Bij dit vak is het de bedoeling om samen te werken aan alle producten die moeten worden opgeleverd.
Het is belangrijk dat ieder teamlid een redelijk deel van het werk doet.
Ook in dit geval is de frauderegeling van toepassing.

Fraude volgens de UvA: _"Het handelen of nalaten van een student waardoor een juist oordeel over zijn kennis, inzicht en vaardigheden geheel of gedeeltelijk onmogelijk wordt."_

Bij hergebruik van code uit blogposts, van Stack Overflow of dergelijk bronnen moet je een korte bronvermelding opnemen, direct in de code of als het om grotere delen gaat in de `README` van je project.
Let op dat de core algoritmen van het vak altijd zelf ontwikkeld moeten worden op basis van de omschrijvingen uit de colleges en de hulp van de docenten en assistenten.

Zie ook de [fraude- en plagiaatwebsite](http://www.uva.nl/plagiaat) van de universiteit.

## Herkansing

Als je het vak niet kunt afmaken in samenwerking met je team, dan zal je het vak bij de eerstvolgende mogelijkheid volledig opnieuw moeten doen.
Je kan in dat geval niet aan dezelfde case werken.
Het blijft ook bij herkansing niet mogelijk om dit vak individueel te volgen.

## Dankbetuiging

Allergrootste dank gaat naar Daan van den Berg, die de cursus en veel van de cases tot wasdom heeft gebracht bij zijn versies van de cursus bij de Universiteit van Amsterdam.
Daarnaast hebben vele assistenten, beoordelaars en studenten bijgedragen aan het ontwikkelen van nieuwe cases en het bijschaven van de vele verschillende bestaande cases.

Deze cursus is altijd in ontwikkeling en we staan geheel open voor bijdrages. Voel je vrij om een issue aan te maken bij deze [GitHub-repository](https://github.com/minprog/heuristieken), of stuur een pull request.
