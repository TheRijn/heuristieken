# Individueel onderdeel; technische beschrijving

Tijdens het vak zal ieder individu in de groep een eigen onderdeel uit het project uitwerken. _Direct_ na het voltooien van de [baseline milestone](/milestones/baseline) kies je een eigen onderdeel uit om uit te werken. In het individuele onderdeel gaat het er om dat je laat zien zelfstandig aan een onderdeel van het project te werken. Bespreek met je teamgenoten mogelijke onderwerpen en brainstorm samen over de inhoud daarvan. Dit kan bijvoorbeeld zijn, maar is niet gelimiteerd tot:

- Een iteratief of constructief algoritme, of een reeks heuristieken uitwerken
- Een uitgebreide visualisatie maken
- Een experiment opstellen en uitvoeren
- Een grote verbetering van de door het team uitgewerkte probleemrepresentatie
- Meerdere kleine aanpassingen

Dit individuele deel is het deel van het project waarvoor jij zelf verantwoordelijk bent. **De code voor dit onderdeel schrijf je zelf.** Dit betekent niet dat je _alles_ alleen hoeft te doen. Het uitwerken van ideeën, het oplossen van bugs, etc. kan je juist heel goed doen samen met de rest van je groep! Het hele groepje moet aan het eind gebruik kunnen maken van jouw projectonderdeel, en het is natuurlijk het mooist als het goed integreert met de code van de rest van de groep. Blijf daarom vooral veel met elkaar overleggen.

> Dit mag ook retroactief. Heb je de afgelopen weken al individueel dingen uitgewerkt? Dan kan je die ook gebruiken! Uiteindelijk gaat het er om dat je laat zien dat je zelfstandig code kunt schrijven én een bijdrage hebt geleverd aan het project.

Werk een plan uit waarin je een technische beschrijving maakt van wat jouw individuele onderdeel inhoud. Geef hierin een beschrijving van:

1. Wat de uiteindelijke functionaliteiten zijn van jouw onderdeel,
2. Wat er aan functies/classes nog geschreven moet worden,
3. Hoe de functionaliteiten aansluiten aan het werk van de andere studenten uit de groep.

Dit kan heel goed aan de hand van een UML (de offline versie van <http://diagrams.net> is een heel fijn programma hiervoor) of tekening met een stuk begeleidende tekst! Dit plan hoeft niet meer dan 1 á 2 A4tjes te zijn. Het plan moet goedgekeurd worden door je mentoren en de andere leden uit je team. _Het goedkeuren van je plan gebeurt in de eerstvolgende meeting met je mentoren._

Lever hieronder je plan in. Wanneer er na de bespreking met de mentoren nog aanpassingen nodig zijn, kan je het hier opnieuw inleveren.

> Lees ook alvast [de eisen voor de afronding van de technische beschrijving](/milestones/individueel_onderdeel2) door! Het is handig om dit nauwkeurig bij te houden tijdens het ontwikkelen. Dat scheelt je een hoop zoekwerk!

**Ieder individu uit het team moet dit inleveren.**
