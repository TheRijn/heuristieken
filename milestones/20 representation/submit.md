# Representatie

De eerste stap van het oplossen is om de case te representeren in code. Dat betekent je alle belangrijke componenten van de case een vorm gaat geven. Ben je bijvoorbeeld bezig met Rush Hour, dan zul je het bord moeten implementeren, de verschillende voertuigen, hoe voertuigen kunnen verschuiven etc. Concreet moet je voor deze milestone een programma inleveren dat een input van de case kan inlezen, dit vervolgens intern representeert, en daarvandaan een output kan wegschrijven. Deze output hoeft zeker nog geen geldige oplossing te zijn, maar moet wel kloppen met het voorgeschreven format.

Natuurlijk tast je op dit moment nog flink in het duister met wat je gaat doen en hoe dat uit gaat pakken. Dus je kan je nog moeilijk voorstellen, laat staan voorbereiden, op wat je straks nodig hebt. Toch vragen we je om nu al de eerste stappen te zetten in code, want dat zorgt ervoor dat je over de details moet nadenken en je meer grip krijgt op de case.

Hoewel je elk programmeerparadigma kan gebruiken voor alle cases, vragen we je om zoveel mogelijk object-geörienteerd te programmeren. Onze ervaring is dat dit ervoor zorgt dat je het programma later makkelijker kan wijzigen en dat gaat tijdens dit vak zeker gebeuren. Daar gaat het live coding college natuurlijk ook op inspelen.

## Wat te doen

Pak de omschrijving van de case en haal uit de tekst de belangrijke componenten. Grote kans dat je dit al hebt gedaan voor de state-space berekening. Maak voor ieder component een Python `class`. Schrijf vervolgens een functie (of meerdere) die een instantie van het probleem inleest en op basis daarvan instanties (objecten) van de verschillende classes aanmaakt. Schrijf ook een functie (of meerdere) die de objecten van de verschillende classes inneemt en output in het voorgeschreven format genereerd. Deze output hoeft geen geldige oplossing te zijn.

### Visualisatie

Voor de cases is het handig om een simpele visualisatie te maken zodat je zelf goed kan zien hoe de auto's staan in Rush Hour, of hoe de eiwitten gebogen zijn in Protein Pow(d)er. Hoe dit eruit ziet hangt natuurlijk af van de case. Zo is het voor de één voldoende om een beetje ASCII-art te creëren, maar is het bij andere cases logischer om een plaatje te tekenen. Dit is ook zeker de week om aan een visualisatie te beginnen en vormt het ook een belangrijk onderwerp in het eerste voortgangsgesprek. Voor het tekenen van plaatjes, raden we het gebruik van `matplotlib` aan (<https://matplotlib.org/>). Een bekende Python-library voor het plotten van grafieken, maar waar je ook zeker mee kan tekenen en animaties mee kan maken. Natuurlijk sta je vrij om iets anders te gebruiken.

## Inleveren

Lever hieronder een link naar de GitHub repo van je project in.

**Maar één persoon uit je team hoeft dit formulier in te leveren.**
